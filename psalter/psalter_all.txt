1.1 Блаженъ мѫжь· иже не иде на съвѣтъ нечьстивꙑихъ· и на пѫти грѣшьнꙑихъ не ста· и на сѣдалищи гоубитель не сѣде჻
1.2 Нъ въ ꙁаконѣ господьни волꙗ ѥго· и въ ꙁаконѣ ѥго пооучитъ сѧ дьнь и нощь჻
1.3 И бѫдетъ ꙗко дрѣво сажденоѥ при исходищихъ водъ· ѥже плодъ свои дастъ въ врѣмѧ своѥ· и листъ ѥго не оупадаѥтъ· и вьсе ѥлико сътворитъ поспѣѥтъ сѧ ѥмоу჻
1.4 Не тако нечьстивии· не тако· нъ ꙗко прахъ· ѥгоже въꙁмѣтаѥтъ вѣтръ отъ лица ꙁемлѧ჻
1.5 Сего ради не въскрьснѫтъ нечьстивии на сѫдъ· ни грѣшьници въ съвѣтъ правьдьнꙑихъ჻
1.6 Ꙗко съвѣстъ господь пѫть правьдьнꙑихъ· и пѫть нечьстивꙑихъ погꙑбнетъ⁘

2.0 Ѱалъмъ давꙑдовъ჻
2.1 Въскѫѭ шѧташѧ сѧ ѩꙁꙑци· и людиѥ пооучишѧ сѧ тъщетьнꙑимъ჻
2.2 Присташѧ цѣсари ꙁемьнии· и кънѧꙃи събьрашѧ сѧ въ коупѣ на господа и на христа ѥго჻ 
2.3 Растръгнѣмъ ѫꙁꙑ ихъ· и отъврьꙃѣмъ отъ насъ иго ихъ჻
2.4 Живꙑи на небесехъ посмѣѥтъ сѧ имъ· и господь порѫгаѥтъ сѧ имъ჻
2.5 Тъгда въꙁглаголетъ къ нимъ гнѣвомь своимь· и ꙗростиѭ своѥѭ съмѧтетъ ѩ჻
2.6 Аꙁъ же поставленъ ѥсмь цѣсарь отъ него· надъ сиономь гороѭ свѧтоѭ ѥго჻
2.7 Въꙁвѣщаѩ повелѣниѥ господьне· господь рече къ мьнѣ· сꙑнъ мои ѥси тꙑ· аꙁъ дьньсь родихъ тѧ჻
2.8 Проси отъ мене· и дамь ти ѩꙁꙑкꙑ достоꙗниѥ твоѥ· и одрьжаниѥ твоѥ коньци ꙁемлѧ჻
2.9 Оупасеши ѩ палицеѭ желѣꙁьноѭ· ꙗко съсѫдꙑ скѫдьльника съкроушиши ѩ჻
2.10 И нꙑнѣ цѣсаре раꙁоумѣите·накажите сѧ вьси сѫдѧщеи ꙁемли჻
2.11 Работаите господеви съ страхомь· и радоуите сѧ ѥмоу съ трепетомь჻
2.12 Приимѣте накаꙁаниѥ· ѥда когда прогнѣваѥтъ сѧ господь· и погꙑбнете отъ пѫти правьдьна· ѥгда въꙁгоритъ сѧ въскорѣ ꙗрость ѥго· блажени вьси надѣѭщии сѧ на нь⁘

3.0 Ѱалъмъ давꙑдовъ· ѥгда бѣгааше отъ лица авесаломлꙗ сꙑна своѥго჻
3.1 Господи· чьто сѧ оумъножишѧ сътѫжаѭщеи ми· мъноꙃи въстаѭтъ на мѧ჻
3.2 Мъноꙃи глаголѭтъ доуши моѥи· нѣстъ съпасениꙗ ѥмоу о боꙃѣ ѥго჻ 
3.3 Тꙑ же господи ꙁастѫпьникъ мои ѥси· слава моꙗ и въꙁносѧ главѫ моѭ჻
3.4 Гласомь моимь къ господоу въꙁъвахъ· и оуслꙑша мѧ отъ горꙑ свѧтꙑѩ своѥѩ჻
3.5 Аꙁъ оусънѫхъ и съпахъ· въстахъ ꙗко господь ꙁастѫпитъ мѧ჻
3.6 Не оубоѭ сѧ отъ тьмꙑ людии· нападаѭщиихъ на мѧ окрьсть჻
3.7 Въскрьсни господи· съпаси мѧ боже мои· ꙗко тꙑ пораꙁи вьсѧ вражьдоуѭщѧѩ мьнѣ въсоуѥ· ꙁѫбꙑ грѣшьнꙑихъ съкроушилъ ѥси჻
3.8 Господьне ѥстъ съпасениѥ· и на людехъ твоихъ благословлениѥ твоѥ⁘
