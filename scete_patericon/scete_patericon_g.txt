СЛОВО СВѦТАѤГО ІѠАНЪНА ЗЛАТООУСТАѤГО· О ТОМЬ КАКО ПОДОБАѤТЪ ЧЬТЕНИꙖ ПОСЛОУШАТИ И ВЪНИМАТИ
G:1
1 Рече блаженꙑи иоанънъ златооустꙑи·
2 сѣдѧщоу ти на чьтении словесъ божии· прѣжде моли сѧ ѥмоу· да отъврьзетъ ти очи срьдьчьнѣи· да не тъкъмо чьтеши напьсанꙑихъ· нъ да и твориши· да не въ грѣхъ себѣ свѧтꙑихъ житиꙗ и словеса чьтемъ·
3 ѥгда же чьтеши· прилежьно вьсѣмь срьдьцемь чьти· и съ мъногомь прилежаниѥмь прочитаи словеса·
4 и не тъщи сѧ листꙑ тъкъмо обращати· нъ аще ѥстъ трѣбѣ· не лѣни сѧ· нъ дъва кратꙑ прочитаи словеса· да разоумѣѥши силѫ ихъ·
5 ѥгда ли хощеши сѣсти и чисти· или послоушати иного чьтѫща· помоли сѧ сице· глаголѧ⁘
G:2
1 Господи іисоусе христе· отъврьзи ми оуши и очи срьдьчьнѣи·
2 оуслꙑшати слово твоѥ· и разоумѣти ѥ· и творити волѭ твоѭ· господи·
3 ꙗко пришьльць ѥсмь азъ на земли· не съкрꙑи отъ мене заповѣдии твоихъ·
4 нъ отъкрꙑи очи мои· и разоумѣѭ чоудеса отъ закона твоѥго·
5 съкажи ми безвѣстьнаꙗ и таинаꙗ прѣмѫдрости твоѥѩ·
6 на тѧ бо оупъваѭ боже мои·
7 да тꙑ ми просвѣтиши оумъ и съмꙑслъ· свѣтомь разоума твоѥго·
8 не тъкъмо чисти напьсанꙑихъ· нъ и творити·
9 да не въ грѣхъ себѣ свѧтꙑихъ житиꙗ и словеса прочитаѭ·
10 нъ въ объновлениѥ и просвѣщениѥ· и свѧтꙑнѭ и въ съпасениѥ доуши моѥи· и въ провождениѥ жизни вѣчьнꙑѩ·
11 ꙗко тꙑ ѥси просвѣщениѥ лежѧщиимъ въ тьмѣ·
12 и отъ тебе ѥстъ вьсꙗко даниѥ благо· и вьсꙗкъ даръ съврьшенъ·
13 и тебѣ хвалѫ и славѫ въсꙑлаѥмъ·
14 съ безначѧльнꙑимь отьцемь твоимь· и благꙑимь и животворѧщиимь доухомь· нꙑнѣ и присно и въ вѣкꙑ· аминъ⁘
